התפשטות נגיף הקורונה הובילה למשבר כלכלי חמור, לפגיעה בתוצר, במעסיקים, במועסקים, ובייחוד במועסקות. כ-60% מהמוצאות לחל"ת הינן נשים, חרף העובדה ששיעור ההשתתפות בשוק העבודה בקרב נשים נמוך מזה של הגברים. זאת בנוסף לדוח שפרסם הפורום הכלכלי העולמי שהזהיר כי מגפת הקורונה צפויה להגדיל את פערי השכר המגדריים כתוצאה מקיצוצי עובדים במשרה חלקית ובשכר נמוך - משרות המאפיינות בעיקר נשים. הדוח מציין כי השהות הממושכת בבית בצירוף הקיצוץ במשכורות העלה את הסיכוי שנשים יעדיפו להישאר בבית, שכן עיקר נטל הבית מושת עליהן.
- פרסומת -

בהיעדר טיפול הולם בנושא, פערי השכר בין גברים לנשים צפויים להתרחב בתקופה הקרובה, דבר אשר יוביל לפגיעה הן בנשים העובדות והן בתוצר הלאומי. הדמיה שערך משרד האוצר בשנת 2016 בחנה את השפעותיו של צמצום פוטנציאלי בפערי השכר בין גברים ונשים, וזיהתה כי צמצום שכזה יוביל לעלייה בתוצר בשיעור של 7% בהשוואה לתרחיש בו הפערים לא יצטמצמו. העלייה הנוכחית בפערי השכר בין נשים לגברים חושפת את מדינת ישראל לפגיעה נוספת בתוצר, מעבר לפגיעה המוסרית החמורה, ולכן אין זה אלא הזמן הראוי לפעול לצמצום פערי השכר בין גברים לנשים, ויפה שעה אחת קודם.

בישראל 2020 נשים מרוויחות כ-22% פחות מגברים, נתון זה מציב את ישראל במקום השלישי בפערי שכר מגדריים בקרב מדינות ה-OECD. בנוסף, השכר הממוצע של עובדות שכירות בישראל עמד בשנים האחרונות על 69% בלבד מזה של השכירים בישראל, והשכר השעתי הממוצע של עובדות שכירות עמד על 84% מזה של השכירים. לפי דוח של הכלכלן הראשי (2015), בניכוי פערים הנובעים מהשתייכות ענפית והיקף התעסוקה, קיים פער של כ-10% בין שכר הגברים במשק לשכר הנשים המהווה שארית שאינה מוסברת על ידי משתנים שאינם מגדריים.